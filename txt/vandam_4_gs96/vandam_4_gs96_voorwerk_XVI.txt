XVI INLEIDING

In hoofdzaak hebben wij, wat het vaststellen van de tekst betreft, dit
oudste afschrift tot grondslag te nemen. Dit bevindt zich in goede staat en
is duidelijk geschreven, zodat de ontcijfering geen moeilijkheden oplevert.
De onregelmatigheden en fouten die voorkomen, zullen in een aantal gevallen
eerder aan de afschrijvers, dan aan Van Dam zelf, moeten geweten worden.
Aan wie de schuld ligt, valt niet in elk bijzonder geval uit te maken, Indien
wij mogen aannemen, dat dit afschrift tegelijk met het handschrift aan de
H.H. XVII werd aangeboden, zou daarmede Van Dam de verantwoordelijk-
heid voor de juistheid van dit afschrift op zich hebben genomen. Dan zou de
fout liggen aan een achterwege blijven van een behoorlijke collationering
daarvan. Duidelijk is b.v, dat de afschrijvers geen oude talen kenden en
daarom Latijnse en Griekse uitdrukkingen en zinnen op de wonderlijkste
manieren geradbraakt hebben. Bij het Latijn viel dit over het algemeen. te
herstellen, maar bij het Grieks was dit niet mogelijk. Hier en daar was een
poging gedaan Griekse letters na te tekenen, maar dit was niet in die mate
gelukt, dat er nog iets van te maken viel. Gelukkig komen zulke gevallen
slechts heel sporadisch voor. Van enkele brieven bevinden zich ongetwijfeld
exemplaren van andere afschriften in kerkelijke archieven. Hier en daar
zou door het opsporen van zulke exemplaren en het vergelijken daarvan
met door Van Dam onder zijn bijlagen opgenomen teksten op enkele twijfel-
achtige plaatsen helderheid hebben kunnen verkregen worden. Over het
algemeen was op zulke plaatsen een reconstructie mogelijk en waren de on-
duidelijkheden niet van een zodanig belang, dat ten opzichte daarvan een zo
omslachtig en tijdrovend tekst-critisch onderzoek geboden zou zijn geweest.

Aan dit boek zijn de gebruikelijke indices toegevoegd. Een glossarium
van technische termen, zoals bij de andere boeken wordt aangetroffen, werd
bij dit boek niet nodig geacht, dewijl zulke termen daarin zo weinig voor-
komen, dat zij, waar dit mogelijk bleek, in noten verklaard konden worden.
Van de in dit Boek genoemde personen zijn in de noten veelal beknopte bio-
grafische gegevens opgenomen. Voor Indische predikanten wordt daarbij
als regel verwezen naar het Biografisch Woordenboek voor Oost-Indische
predikanten’ van Van Troostenburg de Bruyn.

Al bleef er hier en daar wel iets over - gelukkig meestal betreffende
zaken van ondergeschikt belang , dat niet opgehelderd. kon worden, zo
acht de bewerker het een voorrecht deze arbeid ten einde te hebben kunnen
brengen. Voor de wijze, waarop het bureau van de Rijkscommissie voor de
Vaderlandse Geschiedenis daaraan leiding heeft willen geven en steeds tot
hulpverlening bereid was, kan hij niet dankbaar genoeg zijn. Ook voor de
van tal van zijden verleende medewerking is hij ten zeerste erkentelijk. Als
hij namen wilde noemen, zou de lijst zeer lang worden. Het worde hem
ten goede gehouden slechts één uitzondering te maken voor zijn oudere
studiegenoot en vriend Dr. J. P. de Bie, die steeds zijn onmetelijke schat
van biografische gegevens ter beschikking heeft gesteld, als bij hem werd
aangeklopt.
